<section class="paragraph">
    <p>Álmában újra Guatemalában volt.</p>
    <p>Körülötte a vörösen, harsogva lángoló dzsungel, fülében Herrero és Luko kiáltozásai, oldalában pedig egy repeszgránát szilánkjai, amiket csak tompa, idegen sajgásként érzékelt az iszonyatos mennyiségű morfiumtól. A tudata egy pillanatra kitisztult, a kántáló égi hangok is elhallgattak, ahogy az előtte fekvő transzi homlokán tátongó, még füstölgő lyukra meredt.</p>
</section>
<div class = "quote">
    <p>- Ezt nem ússzuk meg... <a>- motyogta az ifjú Piedro Changa, és önkéntelenül megszorította a nyakában lógó keresztet. Mindene csupa vér volt. Felnézett, szemével a többieket kereste. Látta, ahogy a tisztás szélén Gabriel torkaszakadtából üvölt, és integet. Egy pillanatra találkozott a tekintetük. Megrázta a fejét, hátat fordított, és elkezdett rohanni befelé a dzsungelbe...</a></p>
    <p><a>...arra ébredt, hogy valaki percek óta dörömböl a parókia ajtaján.</a></p>
    <p> - Nyissa ki padre, itt a rendőrség!</p>
    <p> <a>A tegnapi ing átizzadva tapadt a hátára, ahogy feltápászkodott a priccsnek is beillő ágyból. A következő havi adományokat lehet egy új matracba kellene fektetni - futott át az agyán, miközben ropogó gerinccel az ajtó felé támolyogott. Léptei nyomán egymásnak ütődött calvadosos üvegek gurultak szét a kicsike paplak deszkapadlóján, amit a zsalugáter résein beszűrődő napfény festett csíkosra.</a></p>
    <p>- Az Isten szerelmére, ne püfölje már azt az ajtót gyermekem.</p>
    <p>- Sürgős az ügy, padre, szimatot fogtam!</p>
    <p>- Csak egy percet kérek.</p>
</div>
<section class = "paragraph">
    <p>Felismerte El Instinto hangját. Mit akarhat már megint ez a veszett kopó? Igyekezett a rendőrök kezére játszani, mert szerette volna megőrizni az egyensúlyt az újra mozgolódó kartell és a hatóság között, de azért mindennek van határa. Többre értékelte a békét a törvény igazságánál, és kezdték egészen megkedvelni egymást a gyülekezettel, de ha kitudódik, hogy segít a yardnak... nos, akkor hamarosan már csak a Jóisten igazsága fog számítani, pedig Szent Péter a tudója, az öreg Changanak még volna törlesztenivalója ebben az árnyékvilágban.</p>
    <p>Amint a bejárathoz ért, megigazította magán a gyűrött reverendát, majd elfordította a kulcsot és szélesre tárta az ajtót...</p>
    <p>*</p>
    <p>Órákkal később magában csendesen imádkozva lépett ki a padre a kapitányság kapuján. Nem az első hullát találták már a kápolnában, de ez most más, furcsa az egész ügy... újra együtt a régi szakasz, itt van megint a foto de pies, El Boglár visszatér az élők közé, és az a sok halott transzi... Lehet, hogy az álom egy isteni sugallat volt, és köze van az egésznek Guatemalához? Csendesen keresztet vet, és néma mosollyal megáldja a járőrkocsik körül ökörködő nyomózokat. Egyedül Chorizo komor. Mit tudhat a fiú?</p>
    <p>Megrázta a fejét, és sietősen visszaindult a parókiára. <i>"Túl sok a kérdőjel"</i>, gondolta. "Ha már belecsöppentél, kezdd a legegyszerűbbnek tűnő problémával."</p>
    <p>La Hachára gondolt. A nővére gyakran járt a misékre, őt jól ismerte, de Cristiano csak néha kísérte el. Nem kedvelte különösebben a fiatal zsarut, egy alkalommal kis híján hozzávágta a Bibliát is prédikáció közben, mert valami ordenáré kurvázós rendőrsztorit mesélt röhögve az egyik unokatestvérüknek.</p>
    <p>Néhány napja hallotta először, hogy valami nem stimmel a mészárosékkal. Az üzlet egy ideje már nem nyitott ki, Melaniát senki nem látta napok óta, és most Cristiano is eltűnt. <i>"Nem lenne meglepő, ha az ügynek a Reinashoz lenne köze, és nyilván Gabrielnek is szüksége van most minden emberére, ha még engem és Lukot sem habozott bevonni..."</i>, gondolta.</p>
    <p>Nyikorogva csukódott be mögötte a parókia ajtaja. Levetkőzött, és a mosdótál fölé hajolt. A felsőtestét elborították a közép-amerikai bevetéseken szerzett hegek, és a rengeteg bandatetoválás. Némelyikre nem is emlékezett már. Ahogy a guatemalai repeszgránát tépte sebet nézte merengve az oldalán, megmozdult valami a tükör sarkában. Csak egy apró rezdülés volt, de biztosan tudta, hogy van ott valaki.</p>
    <p>Kifújta a tüdejéből a levegőt, majd kígyósebesen vetődött a szoba sarkához. Kés villant, de a meglepetés ereje elég időt adott neki, hogy kiüsse azt a behatoló markából, a másik kezének könyökével pedig az arcába sújtson. Csontreccsenés, fájdalmas ordítás.</p>
</section>
<div class = "quote">
    <p>- Nyugalom padre, én vagyok, a kurva életbe!</p>
    <p><a><i>"A féreg La Rata. Félelmetesen ügyes, szerencsém, hogy hibázott."</i>, gondolta a padre, miközben egyik kezével a falhoz szorította, a másikat pedig nyitott tenyérrel a patkány szájába tolta, hogy az öklendezni kezdett.</a></p>
    <p>- Na idefigyelj Juanito. Ha most ökölbe zárom a kezem, ezzel az állkapoccsal életed végéig legfeljebb négerfaszon és zabkásán fogsz tudni élni. Szeretnéd?</p>
    <p><a>Nyögve rázta a fejét.</a></p>
    <p>- Nem értem cabrón.  Akarod, hogy fülig repesszem az ótvaros pofádat? <a>- sziszegte a padre.</a></p>
    <p><a>Még hevesebben rázta a fejét. <i>"Nem hugyozta össze magát. Tiszteletreméltó hidegvér, pedig tudja, hogy nem vagyok szívbajos."</i></a></p>
    <p>- Akkor legközelebb akkor jössz, amikor itthon vagyok, és otthon hagyod a késed. Comprende?</p>
    <p><a>Bólogatott. A padre keményen ágyékon térdelte, majd kihúzta a kezét az összecsukló férfi szájából. Ráérősen megmosta a mosdótálban, amíg a másik a padlón nyöszörgött.</a></p>
    <p>- Ha befejezted a színjátékot Juanito, akár azt is elmondhatod, miért jöttél. <a>- közölte Piedro a kezét törölgetve.</a></p>
    <p>- Csak egy levelet hoztam padre, az Isten szerelmére...</p>
    <p>- Megint?!</p>
    <p>- Én csak a kézbesítő vagyok, padre. Ha nem toppan haza ilyen váratlanul, már itt sem lennék. <a>- mondta vicsorogva az ösztövér, magas férfi, miközben felállt.</a></p>
    <p>- Hány lakat alatt kellene tartanom Isten házát, hogy végre valahára kívül maradj? Vagy lehet többet kellene miséznem, mert olyankor érdekes módon messziről kerülöd még a környéket is.</p>
    <p>- Hagyjuk ezt padre, tudja, hogy semmi közöm az eltűnt alamizsnához. Megvárhatom a választ, vagy elküldi mással?</p>
    <p>- Eredj innen inkább, de gyorsan, mert ott folytatom, ahol az előbb abbahagytam.</p>
    <p><a>Egy pillanatig csend feszül a két férfi közé, a tekintetük szinte szikrát vet a másikén. Kisvártatva Juan Alvarez megvonja a vállát, nagyot szipog, majd megszólal.</a></p>
    <p>- Donatus bíboros úrnak mindketten élve kellünk, padre. Ezt nem árt, ha észben tartja.</p>
    <p><a>A kés szisszenve suhan el Juan füle mellett, és rezegve áll meg az ajtófélfában. La Rata az ajtóhoz lép, takarékos mozdulattal kikapja a kést a fából, elegánsan megforgatja, és elteszi.</a></p>
    <p>- Ezt köszönöm. Találkozunk még, padre. Akár akarja, akár nem. <a>- jegyzi meg távoztában Juan.</a></p>
    <p>- Takarodj. <a>- szűri a fogai közt Piedro.</a></p>
    <p><a>Miután meggyőződött róla, hogy elment, a padre törődötten roskadt az íróasztal mellett álló rozoga székre. "Primeirában minden nap napsütéses, meg a lófaszt...", motyogta, miközben kibontotta a címzés nélküli borítékot, a bíbornok levelét. A szokásos ömlengő nyájasság mögött a múltkorinál is keményebb fenyegetés lapult. Egy porcikája sem kívánta a bíboros korrupt üzelmeiben való részvételt, de a levélből kiderült, hogy már nem sokáig söpörheti szőnyeg alá a választ.</a></p>
    <p><a>Felemelte a telefonkagylót, és tárcsázott. Kisvártatva ismerős, nyugodt hang csendült a vonal másik végén.</a></p>
    <p>- Itt a Fixer.</p>
    <p>- Dicsértessék a Jézus Krisztust, Señor Tullus.</p>
    <p>- Dicsértessék, padre. Milyen ügyben?</p>
    <p>- Némi információ kellene Horatius. És egy szakember. A holnapi nap alkalmas?</p>
    <p>- Lássuk csak... nos, meg tudom oldani. Az ötödik stációnál, este 9-kor.</p>
    <p>- Ott leszek.</p>
</div>
<section class="paragraph">
    <p>Piedro letette a telefont, és töltött magának egy pohár calvadost. Aztán még párat. Micsoda nap...</p>
    <p>*</p>
    <p>Az ódon, apró kápolna egészen tágasnak tűnt az emberek hiányától. A másnap esti misére ugyanis nem meglepő módon kevesen jöttek el. Még ha a helyszínt sikerül is, a gyilkosság tényét nem tudja mindig teljes titokban tartani a rendőrség, ilyenkor általában kevésbé hitbuzgó a gyülekezet. Volt azonban egy ritkán feltűnő arc is ma a hívők között. Chorizo ránézésre kicsit zaklatottan ült be a misére - Piedro alig várta, hogy a szertartás végén válthasson vele pár szót.</p>
    <p>A mise végeztével a hívek elkezdtek hazaszállingózni. Chorizo a végére maradt.</p>
</section>
<div class="quote">
    <p>- Lupito, egy szóra! <a>- állította meg a rendőrt a padre.</a> - Gondterheltnek tűnsz, fiam. Minden rendben halad a nyomozással?</p>
    <p>- Hát, ami azt illeti... nos, izé...</p>
    <p>- Bökd ki chico, te tudod a legjobban, hogy hallgatok, mint a sír, és ezúttal különösen fontos nekem az ügy.</p>
    <p>Hosszú csend. Chorizo kétségek közt őrlődött.</p>
    <p>- Erről legfeljebb a gyóntatófülkében beszélek padre. <a>- mondta végül.</a></p>
    <p>- Gyere hát. -<a> tette vállára a kezét Piedro, majd a gyóntatószékhez kísérte. Mielőtt beléptek volna, mindketten lopva körülnéztek, de a templom már üres volt.</a></p>
    <p><a>Chorizo a rá jellemző stílusban, kicsit akadozva adta elő a padrénak az előző nap történéseit. Persze konkrétumokat nem említett, annál azért több esze volt, de tudta, hogy Changa nem akar neki ártani. Beszámolt hát neki az üzletről, amit "egy nagyon befolyásos faszival" kötött, és félelméről, hogy az értesülés visszaüthet. Piedro sietett megnyugtatni:</a></p>
    <p>- Helyesen cselekedtél fiam, az Úristen törvényei az emberekéi felett állnak, és Krisztus urunk akarata is az, hogy ne történhessen a jövőben a tegnapihoz hasonló eset. A titkod biztonságban van velem.</p>
    <p>- Köszönöm padre. <a>- felelte Chorizo.</a></p>
    <p>- Isten, a mi irgalmas Atyánk, az Egyház szolgálata által bocsásson meg neked; és én feloldozlak téged bűneidtől az Atya és a Fiú és a Szentlélek nevében. A penitencia tíz miatyánk, és legalább három misémen vegyél részt a jövő héten. Menj békével.</p>
    <p>- Isten áldja padre. <a>- búcsúzott a zsaru a gyóntatófülke küszöbéről. Határozottan nyugodtabbnak tűnt.</a></p>
    <p>- Téged is, fiam. <a>- válaszolt padre Piedro.</a></p>
</div>
<section class="paragraph">
    <p>A padre gondolkodással töltötte a találkozóig hátralevő időt. Nem gondolta volna, hogy a Lupito által említett valaki közel állna a bíboroshoz, és kapóra jöhet egy ilyen kapcsolatokkal rendelkező ember, ha végleg elmérgesedne a viszonya Donatusszal. Erre jó is az esély a mai levél után, ugyanis esze ágában nem volt belemenni a zsarolásba. "Mindenképpen el kell jutnom hozzá", gondolta, "de előbb a Fixer."</p>
    <p>*</p>
    <p>Piedronak fogalma sem volt, milyen úton jut le a Fixer az altemplomba. A félig beomlott kazamatarendszer századévek óta használaton kívül volt, és kísértetjárta hely hírében állt: a padre valamelyik babonás elődje valóságos páncélajtót szereltetett a sekrestyéből nyíló lejáratra - egy tank sem tudta volna átlőni. Piedro nem sokszor járt lent, de mint mindig, ezúttal is minden erejére szüksége volt a súlyos csapóajtószárnyak megmozdításához. Miután leereszkedett, az ósdi zseblámpa fénye egy régi reneszánsz domborműre vetődött. Piedro mindig kicsit furcsának tartotta, mit keres egy ehhez hasonló szobor egy keresztény templomban. A dombormű Jupitert ábrázolta trónusán, rövid szakállal és bajusszal, vállig érő haja összefogva, egyik kezében villám, a másikban egy póráz; a póráz vége a lábánál térdeplő Juno nyakörvére kapcsolva. A talapzaton alig kivehető felirat: "Ego conteram simia caput tuum."</p>
    <p>A padre megcsóválta a fejét, és a zseblámpa fényénél továbbindult a Kálvária stációi felé. Kizártnak tartotta, hogy véletlenszerűen jelöli ki Tullus a találkozási pontokat az éppen aktuális stációnál. "Mintha mindig tudná, mit akarok, mielőtt elmondanám neki", gondolta Piedro. A mai találkozó helye az  ötödik stáció: Cirenei Simon segít Jézusnak vinni a keresztet.</p>
    <p>A fehér öltönyös, elegánsan nyírt szakállú alak már várt rá. Néma kézfogással üdvözölték egymást.</p>
</section>
<div class="quote">
    <p>- Mivel szolgálhatok padre? <a>- kérdezte a Fixer.</a></p>
    <p>- Egy La Hacha nevű fiatal rendőr holléte érdekelne, pár napja tűnhetett el. Egy személyes ügy miatt keresem. <a>- mondta Piedro, miközben átnyújtott egy köteg bankjegyet a Fixernek. <i>"Ebből sem lesz új ágy jövő hónapban"</i>, gondolta lemondóan.</a></p>
    <p>- Hmm, La Hacha. <a>- mondta lágy hangján Tullus, miközben átpörgette a készpénzt.</a> - Kis hal, nem tudok róla. De ajánlhatok valakit, aki segít.</p>
    <p>- Ki volna az? <a>- vonta össze szemöldökét bizalmatlanul a padre.</a></p>
    <p>- Ne aggódjon, megbízható. Kívülálló, akárcsak Ön, nem régóta van a városban, de remek szakember.</p>
    <p>- A neve?</p>
    <p>- Eduardo Gordo.</p>
    <p>- Egy digó? Mit keres éppen itt? <a>- kérdezte furcsálkodva Piedro.</a></p>
    <p>- Juárezből érkezett, elsőrangú szakértő. Kezeskedem érte padre, legyen elég ennyi. <a>- felelte sejtelmesen Horatius, és átnyújtott egy névjegykártyát.</a></p>
    <p>- Rendben van, señor Tullus. <a>- vette át a kártyát a padre.</a> - De lenne még egy kérdésem.</p>
    <p>- Parancsoljon padre.</p>
    <p>- Kinek az érdekeltségébe tartozik a  'Las pollas son asquerosas' szalon? <a>- csattant Piedro kérdése. A Fixer percekig nézett vele farkasszemet, majd megigazította szemüvegét, és megszólalt:</a></p>
    <p>- A biztonság kedvéért szeretném emlékeztetni padre a kapcsolatunk sérülékeny és bizalmas mivoltára. Senki számára nem derülhet ki, hogy az információi tőlem származnak.</p>
    <p>- Mikor volt alkalma csalódni bennem Horatius? A titoktartás egyébként is papi kötelesség, ráadásul templomban vagyunk. <a>- intett körbe nyugtatólag Piedro.</a></p>
    <p>- Nos, rendben. Az illető neve Cornelio la Travesura. Legyen elég ennyi, ez így is jóval több, mint amennyiért ma fizetett, padre.</p>
    <p>- Isten fizesse meg a hátralékot, Horatius.</p>
    <p>- Dicsértessék a Jézus Krisztust, padre.</p>
    <p>- Mindörökké amen.</p>
</div>
